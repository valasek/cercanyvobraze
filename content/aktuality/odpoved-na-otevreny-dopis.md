---
title: "Odpovědělo vedení obce na náš otevřený dopis?"
summary: "Co nového z obce po zastupitelstvu 3. září 2020?"
subtitle: ''
date: 2020-09-11T00:00:00.000Z
---

Dne 21. srpna 2020 spolek Čerčany v obraze poslal obci [otevřený dopis](../otevreny-dopis) ohledně způsobu přijímání Změny č. 1 územního plánu. 

Ptali jsme se, zda bude dána občanům Čerčan před konáním zastupitelstva, které bude schvalovat změnu územního plánu, dostatečná doba na seznámení se s definitivní podobou Změny č. 1 a s tím, jak byly vypořádány jejich mnohdy oprávněné námitky a připomínky, zvlášť když veřejné projednání 12. srpna nesplnilo svůj účel a občané Čerčan se nedozvěděli odpovědi na své otázky.

Za dostatečnou dobu na seznámení se s nám doposud neznámou dokumentací jsme měli 20 dní před vlastním jednáním zastupitelstva, které by mělo Změnu č. 1 projednávat. Do začátku září jsme neobdrželi odpověď, a proto se na zastupitelstvu 3. září zeptal starosty náš předseda Martin Nerad.

Konkrétní odpověď jsme se nedozvěděli ani nyní.

První odpovědí starosty bylo, že obec nebude odpovídat na filosofické otázky. Nemáme nic proti filosofům a filosofii, ale dát občanům možnost seznámit se se záměrem, jehož případné schválení ovlivní již navždy život v obci nepokládáme jen za
filosofickou otázku, o které se dá debatovat po večerech. Respektive debatovat se dá jen, když druhá strana odpovídá, což je u vedení obce  poslední roky „nepatrně“ problém. Obec nemá zájem na transparentním přístupu a průběžném informování občanů o změně územního plánu. O svých záměrech raději mlží a nutí své obyvatele reagovat na poslední chvíli.

Nakonec starosta přislíbil Změny č. 1 zveřejnit 14 dní před zasedáním zastupitelstva, což je jistě pokrok!

Zbývá vyřešit „detaily“, kdy ono zastupitelstvo bude. Ohledně volby data konání zastupitelstva nepadl žádný příslib, ale dosud zvolené termíny spíše nahrávaly tomu, aby se občané spíše nemohli zúčastnit, než mohli.

Můžeme se my nebo vy zeptat zastupitelů. Někteří z nich žijí v bláhovém omylu, že my je musíme přesvědčovat o tom, proč je zástavba lokality Velkého Barochova škodlivá. Opak je pravdou. Oni nám mají říci, čím obci vznik satelitu prospěje a tuto odpověď nám stále dluží.

Tolik krátká zpráva o jednání zastupitelstva, protože čekáme, že zápis bude jako mnohokrát v minulosti mírně řečeno nevýstižný!
