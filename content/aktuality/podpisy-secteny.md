---
title: "Podpisy pro konání místního referenda sečteny"
summary: "Od předání podpisových archů o konání místního referenda s 915 podpisy uplynuly dva týdny. Včera jsme se vydali na obecní úřad, abychom se seznámili s výsledky přepočítání podpisů. Současně jsme s sebou vzali i další podepsané podpisové archy, které k nám doputovaly až po 2. únoru 2022."
subtitle: ''
date: 2022-02-16T00:00:00.000Z
---

Od předání podpisových archů o konání místního referenda s 915 podpisy uplynuly dva týdny. Včera jsme se vydali na obecní úřad, abychom se seznámili s výsledky přepočítání podpisů. Současně jsme s sebou vzali i další podepsané podpisové archy, které k nám doputovaly až po 2. únoru 2022.

**TROCHA STATISTIKY**

Pro konání referenda současně s podzimními komunálními volbami bylo třeba získat alespoň 671 podpisů oprávněných voličů.

Obecní úřad Čerčany z 915 podpisů obsažených na podpisových arších jich 65 vyřadil z důvodu formální nedostatečnosti (např. nesprávné datum narození, nečitelnost atd.). Celkem uznal 850 podpisů obyvatel Čerčan.

Obecní úřad současně konstatoval, že náležitosti návrhu přípravného výboru na konání referenda byly splněny a tento návrh je BEZVADNÝ.

**CO BUDE DÁL?**

Bezvadný návrh přípravného výboru předloží rada obce k projednání zastupitelstvu obce na jeho příštím zasedání.

Zastupitelstvo rozhodne o vyhlášení místního referenda a o termínu jeho konání. Při vyhlášení referenda je dle existujících rozsudků (např. rozsudek Nejvyššího správního soudu Ars 3/2014-41 nebo Krajského soudu v Praze 44 A 62/2010-19) zastupitelstvo vázáno otázkami i navrženým termínem konání místního referenda, tj. termínem konání příštích komunálních voleb.

Nerozhodnout o konání místního referenda by mohlo zastupitelstvo jen tehdy, pokud by nebylo možné o navržených otázkách konat referendum. Důvodů, pro které nelze o otázce referendum konat je jen minimum a jejich seznam je obsažen v zákoně (např. pokud by referendum bylo o místních poplatcích, jmenování nebo odvolání starosty atd.)

O tom, že by zastupitelé nerozhodli o konání místního referenda podle našeho návrhu, nemáme obavy. Na posledním zastupitelstvu totiž (s výjimkou chybějícího zastupitele Ing. Jana Marka) jednoznačně slíbili přítomným občanům, že konání referenda budou podporovat. Ostatně pokud by zastupitelé referendum nevyhlásili, bylo by to nejen v rozporu s jejich slibem, návrhem přípravného výboru a i zákonem o místním referendu.

SLEDUJTE I NADÁLE DĚNÍ V OBCI, NAŠE ZPRÁVY A ZŮSTÁVEJTE V OBRAZE!

DĚKUJEME

---

Dopis z obecního úřadu:

![](/img/podpisy-secteny.jpg)
