---
title: "Reakce na Čerčanský zpravodaj a jak dál se změnou UP č.1"
summary: "Vše je křišťálově čisté, že prostě ani křišťál křišťálověji čistší být nemůže a další postup při projednávání Změny č. 1"
subtitle: ''
date: 2020-08-07T00:00:00.000Z
---

Občané Čerčan byli panem starostou posledním [Čerčanském zpravodaji, str. 8](https://www.cercany.cz/assets/File.ashx?id_org=1966&id_dokumenty=54767) z počátku letošního srpna přesvědčováni a ujišťováni, že vedení obce při pořizování Změny č. 1 územního plánu obce Čerčany rozhodně netaktizovalo, neporušilo zákony daná pravidla a vůbec nic nekalého se nespáchalo.
Nebudeme ztrácet čas zakládáním Kanceláře pro uvádění románových příběhů na pravou míru a uvedeme jen pár slov.

Změna č. 1 je materiál, který má stovky nikoliv desítky stránek. Její podoba se v průběhu let velmi změnila. Její konečná verze byla vedením obce zveřejněna dne 2. července 2020, v okamžiku, kdy se lidi rozjeli na letní dovolené. Zajímavé jistě je, že na pracovním zastupitelstvu konaném dne 25. června zmínka o zahájení veřejného projednávání Změny č. 1 před všemi přítomnými nepadla. Proč, když je vše tak křišťálově čisté?

Seznámit se s rozsáhlým textem opatřeným mapovými přílohami není otázkou pár dní a zvlášť na dovolené je ten nejvhodnější čas pro večerní studium obsáhlých dokumentů. Ale jenom náhodou zveřejnění vyšlo na začátek července. Přece žádný zákon toto nezakazuje!

Na veřejném projednání bude veřejnosti Změna č. 1 představena výkonným pořizovatelem Ing. Vichem a projektantem Ing. Arch Foglarem a určeným zastupitelem, kterým je Ing. Pawingerová. Veřejnost zde a dalších 7 dní, tj. do 19. srpna 2020, má možnost podat námitky a připomínky. Ty nelze podat bez toho, aby se veřejnost s návrhem Změny č. 1 seznámila.    Seznámit se s ní logicky mohla    jen v době prázdnin. Lhůta na jejich podání je propadná a později uplatněné připomínky a námitky nebudou zapracovány.

Veřejné projednání neznamená schválení Změny č. 1. Po veřejném projednání musí být především zpracován návrh rozhodnutí o námitkách a návrh vyhodnocení připomínek uplatněných k návrhu územního plánu. Změnu č. 1 bude na svém zasedání schvalovat zastupitelstvo obce Čerčany. Zde se rozhodne. I pro tento krok je důležitý zájem veřejnosti o dění v obci. Bez jejího zájmu o podobu obce v budoucnost reálně hrozí, že její budoucnost bude patřit zájmům developerů a nikoliv obyvatel Čerčan.

K datu konání zastupitelstva, které bude schvalovat Změnu č. 1 nemůžeme říci nic bližšího. Volba termínu je v rukou vedení obce. Dle zákona o obcích má být místo, datum a doba a navržený program známo alespoň 7 dní předem. Žádnému zákonu nebude odporovat zveřejnit datum konání zastupitelstva např. ve středu 23. prosince 2020 s tím, že se zastupitelstvo bude konat 31. prosince 2020. Ostatně je to čtvrtek, a navíc pracovní den, že! Pro přijetí Změny č. 1 pak bude stačit, aby pro ni hlasovalo 8 zastupitelů. Jak prosté, milý Watsone!

---

Poslední odstavec není návod pro vedení obce, jak vydrbávat s vlastními občany, ale ukázka, že bezduché dodržování právních předpisů může    nabýt značně absurdních podob a slušné vedení obce by se ho ve vztahu k obyvatelům obce mělo vyvarovat.
