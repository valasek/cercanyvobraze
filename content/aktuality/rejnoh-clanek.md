---
title: "Ing. Jiří Rejhon, CSc. - Reakce na starostův článek"
summary: "Stran výše nájmů"
subtitle: ''
date: 2021-11-29T00:05:00.003Z
---

 
Vážený pane starosto,

Ve Vaší odpovědi na můj článek se ptáte, odkud čerpám výši nájmů. Výše nájmů bytů, které nabízí MěÚ Benešov najdete na adrese www.benesov-city.cz. Jen v minulém týdnu bylo nabízeno k pronájmu několik bytů. Zde příklady: 12.10.2021 byt č. 24/1658/52 v ul. Nová Pražská č. p. 1658, o velikosti 65,75 m2 (včetně sklepa), byt 2+1, v 8. nadzemním podlaží, s balkonem, s výtahem za měsíční nájem 4.931 Kč/měsíc + úhrady za služby. V tentýž den se jako příklad nabízí i byt č. 32/1559/53 v ul. J. Horáka č. p. 1559, o velikosti 60,26 m2 (včetně sklepa), dispozice bytu 3+1, v 8. nadzemním podlaží, s balkonem, s výtahem, nájemné 4.520 Kč/měsíc + úhrady za služby. Za letošní rok město Benešov nabízelo k pronájmu hodně bytů, historii si tam může vysledovat každý na veřejné webové stránce města. Město v letošním roce navíc zahájilo výstavbu dvou bytových domů v katastru města, Bytový dům SO 01 (C1A) obsahuje 64 bytů a 68 parkovacích míst, bytový dům SO 02 (C1B) obsahuje 82 bytů a 87 parkovacích míst. Benešov jde směrem výstavbou bytů potřebným, a ne prodejem parcel na vilky. Byty v Benešově může ale získat jen ten, kdo tam má trvalé bydliště anebo zaměstnání. A to byl smysl mého článku, aby i zastupitelstvo Čerčan šlo tímto směrem a stavělo dostupné byty v současných hranicích obce.

V Praze snížené nájemné poskytují městské části mladým manželstvím, seniorům a osobám se zdravotním postižením. Výši nájemného pronajímaných bytů soukromými vlastníky si můžete ověřit v kterékoli v realitní kanceláři v Praze. Píšete, že záměr tržního pronájmu bytů v bývalé nocležně byl dán přijetím dotace na přestavbu. Dotace 10 mil. Kč Vám byla poskytnuta Ministerstvem financí v roce 2020 na základě výzvy VPS- 2 2 3 -2 – 2020 „Podpora výstavby, obnovy a provozování komunální infrastruktury“.  V dokumentu pro udělení dotace se uvádí, že pronájmu bydlení musí pronajímatel (obec) dbát na dodržení zásady transparentnosti, nediskriminačního přístupu a zásady rovného zacházení. Nebyla tam podmínka pronájmu dražbou. Tuto informaci Vám potvrdí i příslušný odbor Ministerstva financí. Ptáte se, proč si lidé tedy tyto byty v Čerčanech nepronajali a nešli tedy za levnějším do Prahy. Odpověď je jednoduchá, protože jsou na Čerčany vázáni pracovně, sociálně a chtějí být blízko přírodě, třeba Barochovu. 

Při minulých volbách měla každá politická stran ve svém programu výstavbu bytů. Tuto snahu vláda plně podporuje. Ne vždy to je lehké, ale jde to. Jakým způsobem, jsem v mém článku informoval. Dotace na takovou výstavbu nebudou jen pro velké obce, ale i pro menší obce. Využívejte dotace, jako je využívá Benešov. Informace jak, Vám jistě rádi sdělí. Volné byty nejsou, protože se tyto možnosti nevyužívaly a obce šly cestou rozšiřováním katastrů prodejem parcel na výstavbu rodinných domů a výsledkem je nedostatek bytů. Praha tento směr už zastavila a další obce jdou tímto směrem. V Čerčanech a okolních obcích se žádné byty nepostavili. Možnosti pro ty, kteří chtějí stavět rodinný dům, jsou tu stále. V Poříčí na druhém břehu Sázavy má vyrůst 130 domů a stále jsou tam volné parcely. Využívají se parcely ve Zlenicích. 

Vyzýváte, aby si lidé o mém článku udělali úsudek sami. Přesně to jsem zamýšlel, když jsem tento článek psal. Doufám, že si ho udělají. Pro obec současné zastupitelstvo udělalo hodně dobrých věcí za to Vám chvála a čest. To nikdo nezpochybňuje. Vůbec není důvod, abyste odstupoval. Ve svojí práci pokračujte a svůj mandát dokončete. Je ale také normální, že jsou i jiné názory, než prosazujete Vy. Píšete, že nezastíráte spojení Vaší osoby s lokalitou Velký Barochov, jednáte naprosto otevřeně a nikomu nic neskrýváte. Veřejně si dovolujete být i občan, který má své zájmy. Nic proti tomu. Ale pak tedy přiznáváte, lze z toho usoudit, že se jedná o obchodní projekt, na kterém jste osobně zainteresovaný, kdy levně nabyté zemědělské pozemky v minulosti, které se mezitím převedly na stavební, lze se zajímavým ziskem nyní prodat. To je ale naprosto legální, za to Vás nikdo nemůže kritizovat. To není nic protiprávního. Pak to ale přiznejte, že to je Váš cíl. Ale smyslem mého článku je sdělit Vám můj názor, a i občanům, že tato cesta není pro obyvatele Čerčan vhodná a přínosná. Stavte byty pro samoživitelky, seniory, nízko – a středně příjmové občany. Prodej parcel na Barochově normálním občanům Čerčan nepomůže. Když někomu, jen developerům, dětem bohatých rodičů atd.

A ještě poslední poznámka. Občané napíší článek do Čerčanského zpravodaje a Vy ho již v novém vydání komentujete. Prošel jsem si webové stránky několika obcí, měst i částí Prahy, a tam jsem nalezl, stránku „Názory opozice a občanů“. Nikdy je tam ale hned nikdo z vedení obcí nekomentuje. Když, až v pozdějších vydání. Proč Vy to takto děláte? Domnívám se, že Zpravodaj není Váš vlastní časopis a že Vy z ho z vlastních peněz nefinancujete. Pokud to tak není, je to časopis obce, a pak si myslím, že byste Vaše komentáře před zveřejněním neměl publikovat. Tím dostáváte pisatele článků do znevýhodněné pozice. Vážený pane starosto, děkuji Vám za Vaši pozornost.

Váš

Ing. Jiří Rejhon, CSc. 


