---
title: "Najde se poslední (osmý) zastupitel, který se nebojí názoru obyvatel obce?"
summary: "Bude o osudu Velkého Barochova rozhodnuto v říjnovém místním referendu?

Udělali jsme všechno, co jsme mohli. Teď už je vše na vás … a na vedení obce, pokud chce slyšet váš názor."
subtitle: ''
date: 2021-09-13T00:00:00.000Z
---

***Bude se o osudu Velkého Barochova rozhodovat v místním referendu? A najde se poslední zastupitel, který se nebojí názorů obyvatel obce?***

Děkujeme zastupitelům, kteří nezaváhali. Děkujeme zastupitelům, kteří se nebáli. Děkujeme vám, kteří jste nás přišli podpořit.

Zahrnutí záměru tak masivní výstavby, jaká je v na Velkém Barochově navrhována, ovlivní zcela jistě vývoj celé obce. Otázka je to natolik důležitá, že by zcela jistě stálo za to nechat rozhodnout nás všechny o tom, jak s Velkým Barochovem do budoucna naložit a jak se má vyvíjet naše obec.

Proto jsme na čtvrtečním zasedání zastupitelstva obce navrhli uspořádání místního referenda. V něm bychom mohli všichni společně rozhodnout, jak má být Velký Barochov nadále využíván.

Nepochybně dává větší smysl, abychom si o otázce s takovým dopadem na vývoj obce a nás všechny do budoucna rozhodli my sami, než aby rozhodovalo jen 15 zastupitelů, jejichž mandát je časově omezený a od jejichž zvolení uplynuly více než tři roky. A proč k tomu nevyužít voleb do poslanecké sněmovny, kdy k urnám půjde většina z nás? 

Někteří zastupitelé jsou ale přesvědčeni, že jsou schopni rozhodovat lépe než my, kteří jsme je s důvěrou zvolili a že není třeba nás na nic ptát. Proto referendum nechtějí. Přesněji řečeno, o referendu se nechtějí ani bavit.

Náš návrh na konání referenda odmítli zařadit na program zasedání čtvrtečního zastupitelstva. Potřeba bylo 8 hlasů z 15. Nakonec se jich však sešlo pouze sedm. Děkujeme všem, kteří se nezalekli (Macháček, Topič, Hanuš, Zehnálková, Marek Tupý, Harvan, Michal Tupý). My si ceníme jejich odvahy. Hlas toho osmého ale chyběl. Najde se osmý zastupitel, který se odváží nespoléhat se slepě jen na sebe a nechat mluvit přímo ty, kteří ho zvolili?

My věříme, že ano. Existuje ještě malá šance, že nebude rozhodováno o nás bez nás a že zastupitelstvo stihne vyhlásit místní referendum včas.
