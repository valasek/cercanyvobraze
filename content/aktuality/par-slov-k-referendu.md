---
title: "Pár slov k referendu"
summary: "Pokládáme za nutné reagovat na článek pana starosty v minulém čísle Čerčanského zpravodaje
ohledně otázek referenda ..."
subtitle: ''
date: 2022-03-27T00:00:00.000Z
---

Pokládáme za nutné reagovat na článek pana starosty v minulém čísle Čerčanského zpravodaje ohledně otázek referenda. Ty jsou dvě a rozhodně se netýkají jenom Velkého Barochova. Nejsou zosobněním nepatrně lehce nadneseně řečeno „všeobecného spiknutí“ proti osobě pana starosty, byť on se tak rád stylizuje do role oběti. Otázky zní:

1. Souhlasíte se zákazem zařazování dalších ploch o velikosti větší než 10&nbsp;000 m2 v okolí zastavěného území obce Čerčany do územního plánu jako ploch bydlení?

2. Souhlasíte s vypuštěním plochy Z1-29 „Velký Barochov“ (tvořené zejména pozemkem parcelní číslo 1228/1 k.ú. Čerčany) ze zastavitelného území v návrhu Změny č. 1 územního plánu obce rámci územního plánu obce Čerčany a její ponechání v nezastavitelném území?

První otázka se týká i Velkého Barochova. Je více než 6x větší než uvedená hodnota a doposud není zařazena územním plánem do zastavitelného území obce. Otázka je obecná a vhodná i pro další takové plochy. Vzhledem k velkému rozšiřování zastavěného území obce Čerčany v poslední době považujeme za vhodné zjistit názor obyvatel Čerčan na další rozrůstání obce v podobě větších projektů jako byly Optoreál I a Optoreál II. Tato otázka směřuje ke zjištění názoru obyvatel obce na (i) budoucí výstavbu v rámci celého území obce, tj. nejen v Čerčanech, ale i na Vysoké Lhotě a v Novém Městečku, která by vedla k masivnímu záboru lokalit v sousedství stávajících zastavěných ploch, (ii) masivní příliv nových obyvatel a s tím spojených problémů s nedostatečností infrastruktury v obci. Zároveň však není cílem zastavit výstavbu jako takovou a rozvoj obce, a proto jsou plochy s výměrou nepřesahující 10.000 m2 (čtverec 100x100m) z této otázky vyjmuty tak, aby byl umožněn plynulý a harmonický rozvoj obce. 

Závěry pana starosty že bude docházet k obcházení limitu dělením pozemků jsou zavádějící a manipulativní. Územní plánování vymezuje plochy, a nikoliv jednotlivé pozemky. Nezřídka se i stává, že jeden pozemek má v rámci územního plánu více užití (třeba polovina jako zeleň a polovina jako plocha bydlení. Velikost pozemků a jejich případné rozdělení nemají vliv na rozlohu plochy regulované územním plánem.  Například samotná lokalita Z1-29 je složená hned z několika pozemků - 1228/1,2,3, a 1574/1,2, a 1226/1,2,3,5. Je překvapující, že takovou zavádějící informaci šíří člověk, který se téměř 20 let snaží změnit územní plán obce ve prospěch své rodiny a s územním plánováním je dobře seznámen. 

Konkrétní lokality – Velkého Barochova se týká otázka č. 2. Proti tomuto řešení podal spolek Čerčany v obraze námitku zástupce veřejnosti podle § 23 stavebního zákona podpořenou podpisy více než 500 obyvatel obce. Zahrnutí uvedených ploch do zastavitelného území je velmi sporné a v průběhu pořizování změny č. 1 územního plánu obce Čerčany nebyla předložena relevantní argumentace dokládající přínosy pro obec a její obyvatele. Výstavba v této lokalitě by vedla ke škodám na krajině, přírodě a zmizelo by místo na rekreaci a procházky v obci. Proto bylo i takto navrženo znění otázky č. 2. 

Obec je nyní vázána návrhem přípravného výboru na vyhlášení referenda, jak termínem jeho konání při podzimních komunálních volbách, tak i otázkami. Zastupitelstvo obce má povinnost referendum takto vyhlásit. Již krátce po skončení zastupitelstva 2. února 2022 se objevují snahy vedení obce schválit neúplný a manipulativní zápis z jednání zastupitelstva, kde bylo schvalování Změny č. 1. územního plánu odloženo právě z důvodu konání referenda. 

