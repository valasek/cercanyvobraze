---
title: "Příběh chatařů z Nového Městečka aneb ..."
subtitle: ""
summary: "Proč je důležité zajímat se o územní plán obce, i když si myslím, že se mne netýká."
date: 2022-09-07
---

Příběh chatařů z Nového Městečka aneb Proč je důležité zajímat se o územní plán obce, i když si myslím, že se mne netýká.

Dvě rodiny vlastní chaty v Novém Městečku už několik desítek let. Jezdí sem pravidelně, mají toto místo rádi, mají přátele mezi sousedy. Je pravda, že se o přípravy územního plánu obce Čerčany nezajímali. Stejně jako se nezajímá drtivá většina obyvatel naší obce i našeho státu. 

Nevěděli nic o sporech ohledně lokality Velkého Barochova ani o debatě s občany ohledné územního plánu, která se konala v srpnu 2020. Teprve náhodou v dubnu letošního roku zjistili, že přes jejich pozemky je plánovaná cesta a je zařazena k veřejně prospěšným stavbám pro výstavbu nové infrastruktury, které lze vyvlastnit.

První rodina by přišla o čtvrtinu pozemku. V místě, kde obec plánuje silnici, mají altán a studnu. Druhá rodina má dva sousedící pozemky a cesta by vedla uprostřed. Vedení obce bylo na celou situaci dotázáno a pan zastupitel Řezníček, předseda osadního výboru Nové Městečko, mailem odpověděl, že s tím současné vedení nemá nic společného a že si majitelé o změnu požádali sami. To je jen obtížně představitelné, sami majitelé to popírají a v tuto chvíli je už velmi těžké zjistit, jak se tam dostala. Doba podání námitek proti územnímu plánu dávno uplynula. Naši chataři teď nemohou dělat nic jiného, než čekat, jak to s připravovanou změnou územního plánu dopadne a pokusit se změnit stav při další změně územního plánu.

Proto by si všichni občané měli zkontrolovat, že se na jejich pozemku nebo v jeho okolí nechystá něco, s čím nesouhlasí. Někoho může odradit 186 stránek odborného textu, ale zkontrolovat výkresy s barevně vyznačenými změnami nezabere tolik času. Správně by mělo vedení obce lidem vysvětlit důležité záměry, které se mohou dotknout všech obyvatel. Nezbývá než doufat, že příští starosta a nově zvolení zastupitelé budou ochotni s občany otevřeně komunikovat, nic netajit a respektovat jejich názory.

![](/img/mapka.png)
Odkaz na výkres – [veřejně prospěšné stavby](https://cercany.cz/assets/File.ashx?id_org=1966&amp;id_dokumenty=54724)

Autor článku: Pharm Dr. Jaroslava Fotrová