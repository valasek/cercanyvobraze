---
title: "👤 Josef Krása, seznamte se ..."
subtitle: ""
summary: "V naší obci jsem strávil většinu života. Již delší dobu přemýšlím, že je čas začít zpět splácet to, co mi Čerčany daly. Nejen zkušenosti učitele mě přivedly k zájmu o územní plánování a zásahy do krajiny. Rád bych přispěl takovému rozvoji obce, aby i za několik generací děti našich dětí vnímaly krásu a poezii Čerčan stejně jako dnes my."
date: 2022-07-29
---

✅ Milí spoluobčané, Čerčaňáci. V naší obci jsem strávil většinu života. Již delší dobu přemýšlím, že je čas začít zpět splácet to, co mi Čerčany daly. Vzdělání, počínaje mateřskou školou a inspirujícími pedagogy na základce, přátele, rodinné zázemí i spoustu zážitků z blízkého okolí. Asi pětadvacet let pomáhám organizovat dětské tábory pro čerčanské děti, i když mnohé z nich dětmi už nejsou.

✅ V rámci svého působení na Stavební fakultě ČVUT řeším především projekty zaměřené na poškozování zemědělské půdy, vodních toků a české krajiny erozí. Nejen zkušenosti učitele mě přivedly k zájmu o územní plánování a zásahy do krajiny. Spolu s kolegy urbanisty přednáším mimo jiné předmět „Krajinářská architektura a životní prostředí“, a zejména to je téma, jež mě přivádí zpět k naší obci.

✅ Díky směsi průmyslové a rekreační historie získaly Čerčany své kouzlo, ale také problémy. Rád bych přispěl takovému rozvoji obce, aby i za několik generací děti našich dětí vnímaly krásu a poezii Čerčan stejně jako dnes my, když se projdeme podél Sázavy nebo vystoupáme na Chlum.

![](/img/06_Krasa.JPG)