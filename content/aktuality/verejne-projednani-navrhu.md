---
title: "Děkujeme za účast na věřejné diskuzi"
summary: "Máme za sebou veřejnou diskuzi o územním plánu Čerčan, naše postřehy ..."
subtitle: ''
date: 2020-08-12T00:00:00.000Z
---

Máme za sebou veřejnou diskuzi o územním plánu Čerčan

... a že to byla síla, co říkáte? 😁

**V první řadě chceme nesmírně poděkovat všem, kteří přišli na tuto diskusi, ať už jsou či nejsou podporovatelé našeho spolku.** 🙏🏻

Naším cílem bylo informovat veřejnost o tomto záměru a přizvat co nejvíce lidí k veřejné diskusi. Ať si obrázek o připravenosti a důležitosti tohoto plánu udělá každý sám. I přes očividně účelově nevhodný čas v době prázdnin se nás v kulturním domě sešlo více než 100 a svůj cíl považujeme za úspěšný 💯. 

Velmi příjemným zjištěním bylo, že tato problematika dokáže spojit všechny bývalé starosty, aby společně bojovali za správnou věc a vyjádřili svůj nesouhlas s tímto záměrem. I jim patří velký dík za účast na tomto projednání ❤️. 

NIKDO z diskutujících se za celé bezmála 4hodiny diskuze nevyjádřil kladně k výstavbě... 🙂

**☢️Perličky ze zasedání:☢️**

Bývalý zastupitel na pana architekta Foglara:

Pro obec pan architekt pracuje přes 25 let a vždy nám pan architekt solidně radil, co máme dělat s územním plánem a co ne. Nám se líbilo, že se poměrně držel myšlenky – stavte, ale stavte pomalu, s rozumem, přirozeně, a hlavně se vyvarujte satelitům, jako jsou okolo Prahy, mám s tím špatné zkušenosti.“ Dále zmínil, že mu na základě tohoto tvrzení nedává smysl výstavba na Velkém Barochově. To pan architekt okomentoval s tím, že dostali zadání a na základě toho tento záměr vypracovali. Bývalý zastupitel odvětil, že on jako odborný specialista vždy odborně poradil a nyní své znalosti nevyužívá pro diskusi se zastupitelstvem obce, zda je lokalita správná či ne. Pan Foglar odpověděl: „Život mění.“ Načež celý sál se dal do nevěřícího smíchu a kroucení hlavou. – volně citováno 

V průběhu diskuse se pan Vyskočil zeptal, zda bylo v zadání od obce pro pořizovatele konkrétně specifikováno, aby zahrnuli lokalitu Z1-29 Velký Barochov do změny č.1. Pan architekt odpověděl, že ano. 

⛔ **FINANCE** 💵💰 aneb kdo bude celou projektovou dokumentaci platit. ⛔

V rámci diskuse byla minimálně 3x zadána otázka, kolik stálo vypracování Změny č.1 ÚP Čerčan. Na otázku ani jeden z přítomných nechtěli přímo odpovědět. Do diskuse se připojil partner významné české advokátní kanceláře pan Frey se slovy, že na základě zákona 106 o svobodnému přístupu k informacím si tyto informace vyžádal u pana tajemníka. Celková částka za zpracování Změny č.1 do této chvíle činí 1 162 000 Kč. Na to se paní architekta ohradila, že za jejich odvedenou práci bylo zaplaceno „pouze“ 198 000  Kč.

Dále paní Tomášková odcitovala z emailu pana Freye konkrétní částky, které si pořizovatelé účtovali. Po dalších několika minutách slovní přestřelky (mimo jiné také o tom, že financování není vedeno správně) paní místostarostka odpověděla, že veškeré náklady byly hrazeny obcí, tedy z daní místních obyvatel bez jakékoliv účasti vlastníků pozemků, kteří o změnu ÚP žádali.

⚠️ Další náklady přichází s vybudováním dopravní infastruktury k dané lokalitě, příkladem je částka cca ‼️40 milionů‼️ na vybudování dvou mostků přes potok, tak aby byla zajištěna příjezdová cesta k satelitu na Velkém Barochově. ⚠️ Jen vybudováním mostků však příjezdová komunikace vybudována nebude. Budou zde náklady na chodníky a obousměrnou komunikaci. Cely projekt tak bude mnohonásobně dražší.

Celou veřejnou diskusi provázela otázka, jak bude lokalita Velkého Barochova napojena na obec. Bohužel bez konkrétní odpovědi. Dozvěděli jsme se, že možné ulice jsou Mračská a Ke Chlumu, ale jak obec zajistí jejich potřebnou kvalitu, kdo bude hradit náklady, jak ochrání místní obyvatele při rekonstrukci cest a podobně, zodpovězeno nebylo.

Změna ÚP se v případě lokality Velkého Barochova opírá i o pěší dostupnost do centra. Přitom sám architekt tvrdí, že obec Čerčany žádné urbanisticky řešené centrum nemá. Na základě toho, ale zmiňuje pomyslné centrum oblast před nádražím či historickou Náves. Dokument hodnotí jako centrum obce oblast mezi Hospicem Dobrého Pastýře a školním pozemkem.

Rovněž jsme jako spolek upozorňovali na nesmyslnost a nelogičnost v podkladech, přičemž na tuto namitku bylo odpovězeno pokrčením ramen: "Každý dělá chyby". 🤷‍♂️🤦🏼‍♂️

V diskusi proběhla i ostrá výměna názorů na dopad na životní prostředí, opět se dle pana architekta Foglara má tento dopad řešit regulačním plánem. Proč to není řešeno již nyní nám není známo.

Je zábavné, jak se tyto „detaily“ jako je příjezd k lokalitě Z1-29, nesrovnalosti v dokumentu, masivní rozvoj okolních obcí, občanská vybavenost, kterou obec zajišťuje právě i pro spádové obce či financování celého záměru přecházejí, jako kdyby to při rozhodování nemělo žádný význam.

Legitimní dotazy ze strany veřejnosti nebyly zodpovězeny, a to ani po několika opakovaných výzvách. Celý plán obsahoval několik chyb, což přiznali sami projektanti a architekti. Celou dobu se odvolávali na zadání obce či na ještě neexistující regulační plán a plánovací smlouvu. Celý několika desítek stránkový dokument, plný odborného textu byl laické veřejnosti shrnut v rámci 15 - 20 minut. Nikdo z přítomných nebyl schopný odprezentovat, jaké konkrétní výhody změna č. 1 obci přináší. Nikdo z přítomných nebyl schopný odborně reagovat na konkrétní dotazy a odpovědi zaznívaly spíše jen obecné na základě naučených frází.

Osobně nás nesmírně mrzí, že na takto velmi důležitém projednání chyběli někteří členové zastupitelstva, aby si udělali názor na kvalitu zpracování plánu, zvážili klady a zápory a aby si v neposlední řadě odnesli názor široké veřejnosti. Budou to pravě oni, kdo rozhodne a měli by i rozhodnout na základě výstupu této diskuze o budoucnosti naší obce.

Mezi přítomnými byl v publiku schovaný i pan starosta, který ani jednou nevystoupil a neřekl jediné slovo.  Mrzí nás, že od zástupce obce (jakožto zadavatele) paní místostarostky nezazněl jediný kladny argument, který by výstavbu podpořil. Doufáme tedy, že nám tyto výhody budou sděleny na budoucím zastupitelstvu, kde proběhne samotné hlasování.

Celé projednání bylo natáčeno na kameru pro případný soudní spor ze strany organizátora tohoto projednání. Na základě zákona 106 o sdílení veřejných informací zažádáme o sdílení tohoto materiálu pro širokou veřejnost. 

---

**Co teď ?**

Zbývá jeden z posledních kroků, kdy můžeme zabránit plánované výstavbě. Je důležité, abychom se na veřejném hlasování o tomto dokumentu zúčastnili minimálně ve stejném počtu jako nyní a dát tak najevo svým zastupitelům co si o tomto plánu myslíte. Čas a datum bude doufejme včas oznámen, za spolek jsme se snažili paní místostarostku přesvědčit, že by datum konání mělo být zveřejněno dříve než povinných 7 dní před samotným zasedání. 

Pokud jste majitelem pozemků, kterých se přímo dotýká tato plánovaná změna ÚP máte možnost podat do 19.8. námitky, každý občan dále může podat své připomínky.

---

Společně se blížíme k cíli 💪🏻

Děkujeme všem za podporu i sdílení! 

Užívejte sluníčka a blížící se konec prázdnin 

---

 Fotky  z veřejného projednání, ještě než se sála zaplnila.

 ![](/img/verejne-projednavani-1.JPG) ![](/img/verejne-projednavani-2.JPG)
