---
title: "DO TŘETICE VŠEHO DOBRÉHO 🙌🏻"
summary: "Aby referendum v Čerčanech mohlo být konáno, je potřeba ho podpořit vámi, občany, kteří se zajímají o to, jak bude naše obec vypadat. Proto vás žádáme opět o váš podpis."
subtitle: ''
date: 2021-10-19T00:00:00.000Z
---

Kapitola územního plánu a její změny je tu s námi už nějaký ten pátek. Během této doby se tomuto tématu věnovalo mnoho z nás. V tomto období jsme se na všechny, již dvakrát obraceli s velkou žádostí o podporu a pomoc. 🙏🏻

Nejdříve jsme zorganizovali petici, kterou se zastupitelstvo obce zabývalo tím způsobem, že ji přijalo na vědomí a s úspěchem uklidilo do šuplíku – v tom lepším případě. Mohlo to s ní dopadnout jako s videozáznamem z veřejného projednání změny územního plánu – údajně byl smazán a světlo světa asi už nikdy neuvidí. Nedivíme se, to, co se na veřejném projednání dělo, sympatizantům výstavby na Velkém Barochově moc sebevědomí při hlasování nepřidá. S tím souvisí i náš druhý projekt – námitka ke změně územního plánu, kterou podpořilo přes 500 občanů Čerčan. Tato námitka byla obci předána už minulý rok v létě. 🧐🧐

V tomto boji jsme bohužel velmi znevýhodněni informačním deficitem ze strany obce. Ale i David svůj boj proti Goliášovi vyhrál. I díky pomoci vám všem, kdo jste obě dvě naše podpisové akce podpořili, jsme docílili toho, že zastupitelstvo obce má povědomí o tom, že výrazná část obyvatel obce se změnou územního plánu nesouhlasí.

Bohužel naše dosavadní kroky, nespokojenost a nesouhlas občanů pro většinu zastupitelů nic neznamenají. Proč to tak je, je otázka dosud nezodpovězená. 

Dlouhodobě jsme jako spolek zvažovali otázku místního referenda. Zástavba přírodní a rekreační lokality Velký Barochov je téma, které přesahuje jedno volební období. 

Náš návrh na vyhlášení místního referenda společně s volbami do Poslanecké sněmovny nebyl zastupitelstvem přijat, když se sedm zastupitelů zdrželo. Proč to tak bylo necháme na vašem posouzení.

Rozhodli jsme se tedy využít druhou cestu, tu klikatější a pracnější, ale snad úspěšnou. Proto, aby referendum v Čerčanech mohlo být konáno, je potřeba ho podpořit vámi, občany, kteří se zajímají o to, jak bude naše obec vypadat. Proto vás žádáme opět o váš podpis. Ať už máte názor takový nebo opačný. V této chvíli se opravdu počítá, každý podpis. Podpis, kterým nikdo nevyjadřuje svůj postoj k územnímu plánu, ale podpis, kterým žádáte, že chcete, aby do rozhodování o tak zásadní změně v obci mohl být zapojen každý z nás. Pokud se nám podaří sesbírat potřebný počet podpisů a uskuteční se místní referendum, zajistíme si rozhodnutí, jaký rozvoj naši obec čeká. Jestli tento rozvoj bude mít koncepci, smysl a bude přínosem pro její obyvatele nebo jestli se bezmyšlenkovitě zastaví část území obce a problémy, které tato výstavba přinese, se budou řešit v momentě, když již bude pozdě. 

V dalších dnech budeme přidávat další informace. 

Děkujeme, že za námi stojíte. 
Vážíme si toho!  

Děkujeme i za případné sdílení. 
💚🌳☀️
