---
title: "Jak jsem se pustila do boje se starostou a bránila lesík"
subtitle: ""
summary: "Žijeme ve zvláštní době. Peníze jsou na prvním místě. Výš než příroda a rostliny a živočichové, pro které je domovem. Za zachování zeleně se musí bojovat. Jeden takový boj se odehrál i u nás."
date: 2022-09-08
---

Žijeme ve zvláštní době. Peníze jsou na prvním místě. Výš než příroda a rostliny a živočichové, pro které je domovem. Za zachování zeleně se musí bojovat. Jeden takový boj se odehrál i u nás.

![](/img/strom.jpg)

Pozemek v Novém Městečku, kde je téměř 300 stromů, měl být obcí Čerčany prodán, což v dnešní době znamená vykácen a zastavěn. Ten kousek lesa je přirozeným domovem a posledním útočištěm mnoha živočichů, dokonce několika chráněných. Protože vedení obce k této skutečnosti vůbec nepřihlédlo, rozhodla jsem se na ni upozornit. Petici, kterou jsem vytvořila, podepsalo mnoho z vás.

Moc za to děkuji, vaše podpora pro mne mnoho znamenala. Jen díky vám pozemek nakonec prodán nebyl.

Přes období vegetativního klidu pan Micka pokácel suché stromy. My, obyvatelé Nového Městečka, jsme se štěpkovačem zpracovali hromady větví, které zde zůstaly. Chtěli jsme vysázet nové stromy, ale nebylo nám to ze strany vlastníka – obce Čerčany dovoleno. Prý je to v rozporu s územním plánem! Alespoň jsme sekali trávu okolo nových semenáčků, aby je úplně neudusila. Pan Ing. Rejhon z Českého svazu ochránců přírody v Novém Městečku oslovil odborníky z oboru lesnictví. Zahřálo mě u srdce, když se člověk, který má mnohaleté zkušenosti s lesy, rozhlédl a řekl: Je to funkční les. Je poškozen kůrovcem, ale je dobře, že jste ho vyčistili, teď se bude sám obnovovat. Je smíšený, převažují borovice, ale je zde i mnoho různých listnatých stromů. Ono vykácet stromy, zalít to betonem a asfaltem a postavit tam baráky není žádný kumšt, to umí každý, ale starat se o les, aby dobře rostl a pomáhal krajině, lidem i zvířatům, aby tu byl pro naše děti a vnoučata, to už tak snadné není. Všechny posudky a vyjádření oborníků jsme předali zastupitelům.

Lze pochopit, že obec potřebuje na různé projekty peníze, ale je dnes opravdu rozumné řešit je výprodejem pozemků? Copak člověk, který potřebuje novou pračku, prodá kus zahrady? A kvůli televizi další kus? Nakonec bude žít na malém kousku uprostřed betonu. I obci jednou pozemky dojdou a zbude nám tu od Poříčí po Lštění a od Pyšel po Přestavlky jen beton a asfalt. Věřím, že většina občanů Čerčan tohle nechce. Nyní budeme volit nové vedení obce. Souběžně s volbami probíhá referendum, které rozhodne o možnosti výstavby na velkých pozemcích. Prosím přijďte a podpořte nás, pokud souhlasíte s naším programem a také tu nechcete všechno zastavět.

Děkujeme.

Autor článku: Pharm Dr. Jaroslava Fotrová